---
title: "Magyar befektetési alapok összehasonlítása"
date: "2024-08-25"
description: "Kíváncsiak voltunk, a magyar befektetési alapok közül melyikre érdemes valóban rábízni a pénzünket. A felületes reklámadatokon túl komoly kvantitatív analízisnek vetettük alá idősoraikat, modelleztük hozamaikat és összevetettük teljesítményüket több kockázati mérőszám mentén is."
released: "Yes"
author: "Egri Máté és Takáts Bálint"
image: "/Befalapok/bét.jpg"
---

Ha beszéltünk már a bankunkban pénzügyi tanácsadóval, bizonyára megpróbált már minket rávenni, hogy fektessünk be egy előre legyártott befektetési alapba. Nem kizárt, hogy csábító éves, ötéves, tízéves eredményt is mutatott, esetleg még egy felfele suhanó árfolyamgrafikont is felvillantott. Kíváncsiak voltunk, a magyar befektetési alapok közül melyikre érdemes valóban rábízni a pénzünket. A felületes reklámadatokon túl komoly kvantitatív analízisnek vetettük alá idősoraikat, modelleztük hozamaikat és összevetettük teljesítményüket több teljesítménymutató mentén is.

**A cikk tájékoztató jellegű, a közlés időpontjában nyíltan elérhető információk alapján íródott, nem tekinthető a 2007. évi CXXXVIII törvény (Bszt.) 4. § (2). bek. 8. pontja szerinti befektetési elemzésnek vagy a 9. pont szerinti befektetési tanácsadásnak, továbbá nem veszi figyelembe az olvasó egyéni anyagi vagy jogi körülményeit.**

## Alapok bemutatása

### Citadella
<div class="responsive-image">
  <img src="/Befalapok/zsidayviktor.jpg" alt="Zsiday Viktor" />
    <figcaption class="svg-caption">Zsiday Viktor</figcaption>
</div>

A "magyar Warren Buffet"-ként is számontartott Zsiday Viktor által menedzselt alap valószínűleg a legismertebbek közé tartozik. A népszerű tőzsdeblogger írása szerint az alap abszolút hozamú befektetési stratégiát követ, azaz olyan alap, amely minden piaci környezetben próbál pozitív hozamot elérni. A jelenleg nagyjából 70 milliárd forintnyi vagyont akár kötvényekbe, részvényekbe, devizákba vagy árukba is fektethetik, és tőkeáttételes ügyleteket is végrehajthatnak. A stratégia rövid-középtávú és közép-hosszabbtávú makrotrendek alapján is keres befektetési célpontokat. 
Célkitűzésük 3 év átlagában a kockázatmentes banki hozamokat 5 százalékponttal meghaladó hozamot biztosítani.

<div class="responsive-image-left">
  <img src="/Befalapok/honicsistvan.jpg" alt="Honics István" />
    <figcaption class="svg-caption"> Honics István</figcaption>
</div>

### OTP Supra

77 milliárd forintnyi vagyont égetnek az otp kuruzslói ebben a pénznyelőben. Hogy hogyan sikerült 1% hozamot elérni (eltekintve a díjaktól...) az elmúlt 10 év konjunktúra fűtött gazdaságában, arról csak a portfóliót kezelő Honics István tud beszámolni. Az alap (félre)tájékoztató oldalán megtévesztő ábrákból és hibás számadatokból sincs hiány. 

### HOLD Orion
A Concorde Alapkezelő utódja, a HOLD szakmai díjakban nem szűkölködik, egyebek mellett nyolcszor választották hazánk legjobb alapkezelőjének. Alapokból nagy választékot kínálnak, mi itt kettőt veszünk górcső alá. A HOLD Orion Származtatott Befektetési Alap célja, hogy értékalapú aktív részvénykiválasztással és dinamikusan változtatott részvényaránnyal minél magasabb hozamot érjen el. Az alap elsősorban globális alulértékelt energia, közmű és nyersanyagpiaci részvényekbe, valamint közép-európai részvényekbe fektet. A 2024. júliusi nettó eszközértéke 25,9 milliárd forint volt, míg a tőkeáttétel mértéke 116%. Az elmúlt évben az alap 22,49%-os hozamot ért el, és indulása óta 12,08%-os évesített hozamot produkált.

### HOLD Columbus
A HOLD Columbust könnyen nevezhetjük a cég zászlóshajójának is, nem csoda, hogy a cég két partnere - Cser Tamás és Móricz Dániel - kezeli. Az alap 2023-ban és 2024-ben is elnyerte "Az elmúlt 10 év legjobb abszolút hozamú alapja" díjat az Alapkezelő Klasszis gálán. Stratégiájának célja, hogy fundamentális elemzések alapján globálisan alulértékelt vállalatokba fektessen. A 2024. júliusi nettó eszközértéke meghaladta a 83,6 milliárd forintot, a tőkeáttétel mértéke 158%. Az alap 2024-ben 16,12%-os éves hozamot ért el, míg indulása óta 7,72%-os évesített hozamot.

<!-- ### Erste Indexkövető Részvényalap

Az Erste Stock Hungary Indexkövető Részvény Alap célja, hogy a hazai részvénypiac alakulását követő BUX index teljesítményével összhangban legyen, vagy azt meghaladja. A portfólió főként a BUX indexben szereplő részvényekből áll, származtatott ügyleteket is alkalmazva. Az alap kockázati besorolása magas, és legalább 5 éves befektetési időtávot javasolnak. A 2024. augusztusi adatok alapján az alap nettó eszközértéke 12,55 milliárd forint, és az elmúlt évben 32,1%-os hozamot ért el. Az alap tőkeáttételt is alkalmaz, amely növeli a potenciális hozamot, de a kockázatot is. Az alap folyamatosan nyitott vételi és visszaváltási megbízásokra, amelyek elszámolása T+2 illetve T+3 napon történik. -->



<div class="svg-container">
  <img src="/Befalapok/dijak.svg" alt="Árfolyamok" class="dynamic-svg" />
  <figcaption class="svg-caption">1. Ábra: Citadella, OTP Supra, Erste Duett és HOLD Orion árfolyamai díjakkal.</figcaption>
</div>

### Gránit Apollo
Idéntől a Diófa Zrt. már a Tiborcz István többségi tulajdonában álló Gránit Bank része, ezentúl Gránit Alapkezelő néven fogjuk emlegetni. A Takarék Apollo Származtatott Részvény Befektetési Alap célja, hogy az ETF-ek révén közvetett módon profitáljon a fejlett részvénypiacokon jegyzett részvények teljesítményéből. Így tehát nem meglepő, hogy az alap referenciaindexe: **45% S&P500 index + 45% Euro Stoxx 50 index + 10% RMAX**. Magas részvényarányának következtében egy viszonylag kockázatos (volatilis) alapról beszélünk. 

### Accorde Prizma
Az Accorde alapkezelőben a Concorde csoport egy másik szellemi örökösét tisztelhetjük. Az Accorde Prizma Alap A sorozat célja, hogy alacsony volatilitás mellett érjen el a kockázatmentes hozamot meghaladó teljesítményt. A közel 17 milliárdos  alap elsősorban közép-kelet-európai részvényekbe fektet, fundamentális és technikai elemzések alapján. 

### Platina Delta
A HOLD alapkezelő egy másik terméke, a Platina Delta Származtatott Befektetési Alap célja, hogy az állampapírok hozamát meghaladó eredményeket érjen el, további tőkepiaci kockázatok vállalásáért cserébe. Az alap eszközértéke 2,8 milliárd forint volt, ami a vizsgált alapok között a legkisebb. Ennek dacára a tőkeáttétel aránya 223%, ami a legmagasabb a vizsgált termékek között. Az alap teljesítménye az elmúlt években változékony volt, de indulása óta éves szinten 11,36%-os hozamot ért el.

### Erste Duett
Az Erste Duett Nyíltvégű Alapok Alapja egy magyarországi befektetési alap, amely a pénzpiaci hozamok legyőzését tűzte ki céljának. Az osztrák pénzintézet alapja jelentős, közel 400 milliárd forintos vagyonnal gazdálkodik. Népszerűségét egyrészt az Erste pénzügyi tanácsadóinak meggyőző munkája magyarázza, másrészt az alap minimális kockázata. Nem meglepő módon a stratégiája is rendkívül defenzív: nyilvános ingatlanalapokba, bankbetétekbe, valamint rövid futamidejű értékpapírokba fektet.

<div class="svg-container">
  <img src="/Befalapok/dijak_2.svg" alt="Árfolyamok" class="dynamic-svg" />
  <figcaption class="svg-caption">2. Ábra: Gránit Apollo, HOLD Columbus, Platina Delta és Accorde Prizma árfolyamai díjakkal.</figcaption>
</div>


### S&P 500
Az **S&P 500 egy amerikai, dollárban jegyzett tőzsdeindex és egyben piaci portfólió**. Ez azt jelenti, hogy az egyes részvények a piaci kapitalizációjuk alapján vannak súlyozva. Az előző cikkünkből az olvasó megismerhette a modern portfólióelméletet és a CAPM-et, utóbbinak pedig az egyik központi tanulásága, hogy a piaci portfóliónak a legnagyobb a Sharpe-rátája. Felmerülhet a kérdés az olvasóban, hogy van-e olyan alap, ami le tudja győzni a piacot vagy Markowitznak és Sharpenak van igaza. Erre a kérdésre már most választ adunk: **nem tudják legyőzni**. A pontos válasz azonban ennél bonyolultabb. Megjegyzendő, hogy az általunk vizsgált alapok mind forintban vannak jegyezve, míg az S&P 500 dollárban. Ezt javítandó, a napi árfolyamokat dollárról forintra váltottuk (az index hozama így még magasabb lett az utóbbi évek forintgyengülése miatt).



### Adatok és díjak

Az idősoros adatokat a Befektetési Alapkezelők és Vagyonkezelők Magyarországi Szövetsége (BAMOSZ) oldaláról gyűjtöttük össze, azonban ez a hozamok pontos modellezéséhez önmagában nem elegendő. Ennek oka, hogy a legtöbb vizsgált alap **jelentős díjakat számol fel** a szolgáltatásaiért. A költségekre vonatkozó adatokat egyesével gyűjtöttük ki az egyes alapok "Kiemelt Befektetői Információk" dokumentumából. Itt megtudhattuk, hogy a díjak egyszeri és éves költségekre bomlanak. Az első esetre példa a belépési, kilépési és a tranzakciós díj, ezeknek a mértékük 0%-tól a már-már hihetetlen 5%-ig terjedhet. 
Folyó költségre tipikus példa a kezelési és sikerdíj. A kettő közül a sikerdíj az érdekesebb, amit akkor kell megfizetni, ha az alap jobban teljesít, mint az előre meghatározott "benchmark". Ez lehet a magyar állampapír hozama, de lényeg a lényeg még az OTP Supra is felszámít 1% sikerdíjat csak azt nem tudjuk, hogy mire. Emiatt mi a sikerdíjat is egy folyamatos költségként kezeljük. 


Az alábbi táblázatban láthatunk három példát a költségek megoszlására:
<!-- A befektetési alapok hozamának értékelésekor elengedhetetlen figyelembe venni az alapkezelők által felszámított díjakat, mivel ezek jelentősen befolyásolhatják a befektetők hosszú távú hozamát. Ezek a díjak különböző formákban jelentkezhetnek, beleértve az egyszeri költségeket, mint például a belépési és kilépési díjakat, valamint a folyamatos költségeket, amelyek évente terhelik a befektetést. Például a belépési díj akár a befektetett összeg 2%-át is elérheti, míg a kilépési díj, amely az alapból való kilépéskor kerülhet felszámításra, az alapkezelőtől függően változhat vagy el is maradhat. A folyamatos költségek magukban foglalják az alapkezelési, adminisztratív és ügyleti költségeket is. Ezek közül az éves kezelési díj az alap éves értékének akár 0,99%-át is kiteheti, míg az ügyleti költségek további 0,26%-ot jelenthetnek. Ezek a költségek hosszú távon jelentősen csökkenthetik a befektetés tényleges hozamát, ezért a befektetőknek célszerű az ilyen költségekkel is kalkulálniuk, és ahol lehet, alacsonyabb költségű alapokat választani a maximális nettó hozam érdekében. -->

<div class="table-container">
  <table class="custom-table">
    <tr>
      <th></th>
      <th>OTP Supra</th>
      <th>Erste Duett</th>
      <th>Citadella</th>
    </tr>
    <tr>
      <td><strong>Belépési költségek</strong></td>
      <td>Maximum 100 000 Ft vagy a befektetett összeg 5%-a</td>
      <td>0 Ft, de az értékesítő személy felszámíthat</td>
      <td>0 Ft, de az értékesítő személy felszámíthat</td>
    </tr>
    <tr>
      <td><strong>Kilépési költségek</strong></td>
      <td>Maximum 100 000 Ft vagy a visszaváltott összeg 5%-a</td>
      <td>0 Ft, de az értékesítő személy felszámíthat</td>
      <td>0 Ft, de az értékesítő személy felszámíthat</td>
    </tr>
    <tr>
      <td><strong>Kezelési díjak</strong></td>
      <td>A befektetés éves értékének 2.21%-a (2024 becslés)</td>
      <td>1.88% (2023 tényleges költség)</td>
      <td>1.88% (2023 tényleges költség)</td>
    </tr>
    <tr>
      <td><strong>Ügyleti költségek</strong></td>
      <td>A befektetés éves értékének 0.84%-a (2024 becslés)</td>
      <td>0.08% (becsült költség)</td>
      <td>0.08% (becsült költség)</td>
    </tr>
    <tr>
      <td><strong>Teljesítménydíj</strong></td>
      <td>1.02% (az elmúlt 5 év átlaga)</td>
      <td>Nincs teljesítménydíj</td>
      <td>1.55% (az elmúlt 5 év átlaga)</td>
    </tr>
  </table>
</div>


<div class="custom-text-box-elmeleti">
    <h2>Technikai információk</h2>
    <p>A díjak számításánál az alábbi feltételezésekkel éltünk: a vizsgált időszak elején belépési díjat, míg a végén kilépési díjat számítunk fel. Ha az alap rendelkezik tranzakciós díjjal is, akkor a két díjtétel közül a magasabbat alkalmazzuk. A teljesítmény- és kezelési költségeket minden év január 1-jén vonjuk le. Feltételeztük továbbá, hogy a költségek az idő múlásával nem változnak. 
    </p>
</div>


<div class="svg-container">
  <img src="/Befalapok/hozamok.svg" alt="Árfolyamok" class="dynamic-svg" />
  <figcaption class="svg-caption">3. Ábra: Az összes alap relatív árfolyamának összehasonlítása.</figcaption>
</div>

## Kapcsolatok feltárása

### Korreláció

<div class="custom-text-box-elmeleti"> <h2>Korrelációs mátrix</h2> <p> Mit mond meg a korrelációs mátrix? A korrelációs mátrix egy <b>statisztikai eszköz, amely megmutatja, hogyan mozognak együtt az egyes változók</b>. Ez segít megérteni a különböző eszközök közötti kapcsolatokat, és megmutatja, mennyire szorosan korrelálnak egymással. A korrelációs értékek -1 és 1 között mozognak, ahol az 1 teljes pozitív korrelációt, a -1 teljes negatív korrelációt, a 0 pedig semmilyen korrelációt nem jelent. <a href="/MPT">Bővebben itt.</a></p> </div>

<div class="svg-container">
  <img src="/Befalapok/korrelacio.svg" alt="Korrelációs mátrix" class="dynamic-svg" />
  <figcaption class="svg-caption">4. Ábra: Korrelációs mátrix az alapok hozamai között.</figcaption>
</div>


<div class="custom-text-box">
    <p> 
Általában egy eszköz kívánatos tulajdonsága, hogy a piac egészének mozgásától alacsony mértékben függjön (azaz kicsi béta). A CAPM fő képlete egyenesen ennek függvényében adja meg az eszköz várható hozamát. A piaccal szemben való fedezésért egyes portfóliókezelők aktívan tesznek is, például 2024 júliusában a HOLD Orion-t kezelő Szőcs Gábor két százaléknyi S&P 500 eladási (put) opciót is vásárolt.</p>
</div>  


A vizsgált alapok közül csak a Gránit Apollo mutat nagy korrelációt az S&P 500 indexszel, szorosan követi az amerikai tőzsdeindex mozgásait, hiszen nagyrészt amerikai részvényekből áll össze. Persze így magas hozamot tud elérni, csak nagyobb kockázat árán. Ezzel szemben például az Erste Duett elhanyagolható korrelációja minden más eszközzel betudható annak, hogy volatilitása rendkívül alacsony. Az alapok közül a HOLD Columbus és HOLD Orion korrelál legjobban, annak ellenére, hogy a két alapok mások kezelik és a megcélzott piacok is különböznek hivatalos tájékoztatójuk szerint.

### Klaszterezés

<div class="svg-container">
  <img src="/Befalapok/dendogram.svg" alt="Dendrogram" class="dynamic-svg" />
  <figcaption class="svg-caption">5. Ábra: Hierarchikus klaszterezés dendrogramja.</figcaption>
</div>

<div class="custom-text-box">
    <p> 
A klaszterezés célja, hogy segítsen átlátni a komplex kapcsolatrendszereket a különböző alapok között. Az ábrán jól látható, hogy a Gránit Apolló és az S&P 500 között van a legnagyobb hasonlóság, ami nem meglepő, hiszen az alap referenciaindexe 45%-ban erre épül. Emellett a HOLD Alapkezelő Orion és Columbus alapjai közötti összhang azt sugallja, hogy a portfóliómenedzsereik gyakran cserélnek véleményt és használnak hasonló befektetési stratégiákat.</p>
</div>  

## Teljesítményelemzés

Az alábbiakban feltesszük, hogy a kockázatmentes hozam 5.5%, ugyanis a vizsgált időszakon ekkora hozamot lehetett elérni kockázatmentes állampapírok vásárlásával.

Nézzük meg az alapok különböző teljesítménymutatóit empirikus adataink alapján. Kezdjük a Sharpe-rátával.

<div class="custom-text-box-elmeleti">
    <h2>Sharpe-ráta</h2>
    <p> 
Mit mond meg a Sharpe ráta? A Sharpe-ráta  <b>megadja az egységnyi szórásra jutó kockázati prémiumot</b>. Ez a portfólió teljesítményének egy értelmes mérőszáma, hiszen megmondja, mennyi plusz hozamot kapunk adott kockázat vállalásáért. <a href="/MPT">Bővebben itt.</a></p>
</div>


<div class="svg-container">
  <img src="/Befalapok/sharpe.svg" alt="Sharpe ráták" class="dynamic-svg" />
  <figcaption class="svg-caption">6. Ábra: Sharpe-ráták összehasonlítása.</figcaption>
</div>

Láthatjuk, hogy a Platina Delta az egyetlen alap, ami képes volt felülmúlni e tekintetben a piacot. 

Megjegyzendő, hogy a negatív Sharpe-ráta negatív kockázati prémiumot jelent, azaz ezeket az alapokat még az állampapírpiac is legyőzte. Ez nem olyan meglepő például egy olyan alap esetén, mint az Erste Duett, ami ugyanúgy nagyrészt kötvényekből áll, csak még díjat is felszámolnak a portfólió kezelői.

Egy hasonló mutató a Sortino ráta, amiben szintén az egységnyi szórásra jutó kockázati prémiumot számoljuk ki, viszont a szórást csak a negatív hozamokra (veszteségekre) számoljuk ki.

<div class="svg-container">
  <img src="/Befalapok/sortino.svg" alt="Sortino" class="dynamic-svg" />
  <figcaption class="svg-caption">7. Ábra: Sortino-ráták összehasonlítása.</figcaption>
</div>

Itt ismét a Platina Delta tűnik legjobbnak, ráadásul a többi alap sorrendje is megegyezik. 
A piactól való függés mértékét a korábban említett bétával mérjük, ami szintén lehet mérőszáma egy portfólió kockázatának. Ezzel számol az ún. Treynor-ráta, mely az egységnyi bétára jutó kockázati prémiumot adja meg.

<div class="svg-container">
  <img src="/Befalapok/treynor.svg" alt="Treynor" class="dynamic-svg" />
  <figcaption class="svg-caption">8. Ábra: Treynor-ráták összehasonlítása.</figcaption>
</div>

A HOLD Orion ebben kimagasló, ugyanis stratégiájuk elsősorban közép-európai részvényeket céloz, így árfolyama kevésbé függ a nyugati piacoktól, emellett egészen elfogadható hozamot elérve.

Az Erste Duett Treynor-mutatója csalóka lehet, alacsony függése a piactól csak ront rajta, hiszen a negatív kockázati prémiumát skálázza nagyra.



### Összefoglalás

Komoly feladat legyőzni a piac általános teljesítményét az alapkezelőknek, főleg, ha még díjat is fel akarnak számolni. Mint láttuk, ez a feladat kevesüknek és nekik is csak részlegesen sikerül. 
- Az itt vizsgált alapok közül a **Platina Delta** tűnt legmeggyőzőbbnek, ugyanis több mutatóban - például a Sharpe és Sortino rátákban - is legjobbnak bizonyult. 
- A **HOLD Orion alacsony bétája** révén kevésbé függ a globális piaci mozgásoktól, így stabilabb, de gyengébb alternatívát kínál a mérsékelt kockázatot kereső befektetőknek.
- **HOLD Columbus**-ról hasonló mondható el, mint az Orionról (egy kicsit rosszabb eredménnyel). Érdekes, mert bár azonos cég kezeli, a befektetési stratégia céljában és célpontjaiban is különbözik.
- Zsiday Viktor **Citadella** alapja ugyan nem mutatott fel ehhez mérhető eredményeket, de pár ponton ügyesen navigálta a tőzsde viharos tengerét. A hatékony kockázatkezelés következtében, ugyanis például az alap elkerülte a Covid-19 márciusi tőzsdekrachját.
- Az **Accorde Prizma** alapvetően alacsony kockázattal nagyszerű hozamot ért el, de cserébe hatalmas a költsége, így ez is bőven elmarad a piac teljesítményétől.
- A **Gránit Apollo** nagyrészt amerikai részvényeket céloz, azonban ezekbe alacsonyabb díjak mellett be tudunk fektetni, ami felveti a kérdést, miért vennénk e drágább alapot. 
- Az **Erste Duett** teljesen kockázatmentesen generál hozamot, a probléma csak az, hogy olyan befektetési stratégiáért fizetünk díjat, amit egy egyszerű állampapírvásárlással is reprodukálni tudnánk.
- Az **OTP Supra** esete egyértelmű: alulteljesít hozamokban, de felül díjakban.